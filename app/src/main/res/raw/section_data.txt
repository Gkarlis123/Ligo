<mielasts>
Jāņi ir gada latviskākie svētki, ko svin ar dziesmām, ozollapu un pļavas puķu vainagiem, kā arī gardu alu un ķimeņu sieru.

Pirms svētkiem tiek siets aromātiskais ķimeņu siers, kura dzeltenais ritulis ir saules simbols. Jāņos jānodrošinās ar svinētāju iecienītākā dzēriena – alus krājumiem.

Jāņu māte sieru sēja,
Vardi lika viducī;
Šim stūrītis, tam stūrītis,
Jānīšam viducītis.

Dūmi kūp, dūmi kūp
Aiz pirtiņas namiņā;
Tur rosās Jāņa tēvs,
Jāņa alu darīdams.

Mielasts: Jāņu siers, speķa pīrāgi, ķimeņmaizītes, drumstalmaize, plātsmaize ar rabarberiem, sklandu rauši, cepamgaļa un dārzeņi. Dzērieni: medalus, rudzu maizes miestiņš, dzērveņu dzēriens, rupjmaizes kvass, ķimeņu kvass.
<mielasts>
<ligosana>
Dziedāšanu Jāņos sauc par līgošanu un dziedātājus par līgotājiem un līgotājām.

Līgošanu katrā mājā mēdz iesākt, kad vakariņas paēstas, un turpina visu cauru nakti līdz saules lēkšanai pie Jāņu uguns vai arī līgotāji iet no mājas uz māju, kur tos laipni uzņem un pacienā ar sieru un alu.

Aplīgošana Jāņos nozīmē cits cita apdziedāšana.

Visu gadu dziesmas krāju
Sudrabiņa vācelē;
Pašā Jāņu vakarā
Izbārstīju pagalmā.
<ligosana>
<ticejumi>
Ar bērzu un pīlādžu meijām Jāņu vakarā jau laikus ir jānopušķo visi vārti un ēku jumti. Tas šķīsta māju no katra ļaunuma.

Jāņu vakarā visās ēkās jāiesprauž pīlādži, lai pērkons neiespertu.

Pīlādži Jāņos jāpiesprauž pie gultas galiem, tad nelabais sapņos nerādīsies.

Jāņu dienas vainagi tiek pakārti priekšistabā – tie nozīmē laimi un labklājību.
<ticejumi>
<vainagi>
Jāņu vainagu pin no 3 x 9 dažādām puķēm. Vīriešu vainagus vienmēr darina no ozollapām, taču sieviešu vainagi tiek pīti no pļavas puķēm, precētām sievām piepinot klāt arī ozollapas.

Vainaga uzlikšana citam cilvēkam ir draudzības un sirsnības izpausme.  Aplis ir viens no svarīgākajiem maģiskajiem elementiem.

Jauka bija Jāņu diena
Par visām dieniņām:
Līgo saule, līgo bite,
Līgo visa radībiņa.
<vainagi>
<januzales>
"Visa laba Jāņu zāle, ko plūc Jāņu vakarā," vēsta viena no līgodziesmām.

Jāņos telpas rotā ar bērza, ozola un pīlādža zariem, papardēm, margrietiņām un smilgām. Pie durvīm var spraust nātres un dažus, lai ļaunums nenāk iekšā. Tiek uzskatīts, ka saulgriežos plūktajām zālītēm esot maģisks dziedinošs spēks, tāpēc pēc svētkiem tās izkaltē un sasien pirtsslotās.

Izkaisīju nama plānu
Zaļajām zālītēm;
Sper kājiņu, kur sperdams,
Rit zālītes ritēdamas.
<januzales>
<papardeszieds>
Runā, ka Jāņu nakts esot vienīgais laiks gadā, kad var redzēt noslēpumaino papardes ziedu. Kas to atrod, tas iegūst laimi un visas viņa vēlēšanās piepildās.

Papardīte, zeltziedīte,
Uzzied Jāņu vakarā;
Zelta ziedu meklējot,
Novīst mans vainadziņš.
<papardeszieds>
<januguns>
Jāņos uguns jādedzina augstākajā vietā, lai tā apspīdētu visu tuvāko apkārtni un nestu svētību.

Ugunskuru iededz līdz ar saulrietu un ļauj tam kurties līdz saules lēktam.

Slavena Jāņu tradīcija ir lēkšana pār ugunskuru, tādējādi simboliski attīroties no visa liekā. Bet rokās sadevušies pāri to dara, lai uguns burvju spēks tos vienotu kopā.
<januguns>
<pudele>
Pūdeles pacelšana ir viens no Jāņu vakara iespaidīgākajiem un erotiskākajiem rituāliem, kurā piedalās vienīgi puiši un vīri, tā paužot savu vīrišķo spēku.
<pudele>
<rituali>
Saulei rietot, Jānis sadedzina pērno vainagu.

Lāpas vajadzīgas tāpēc, lai Jāņu bērni nepārtraukti atrastos Jāņuguns svētības lokā.

Jāņos kurina lielus ugunskurus. Kas esot šīs uguns tuvumā, tas uzturot veselību un dzīvību.

Jāņu naktī puišiem un meitām jālec pār ugunskuru, tad būs daudz naudas un odi nekodīs.
<rituali>
<pirtiiesana>
Iešana Jāņu pirtī ir sena latviešu tradīcija, turklāt tolaik sievietes gāja kopā ar vīriešiem.

Lāviņu noklāj ar koku zariem, pļavas puķēm un zālītēm. Jāņu laikā sietām pirtsslotiņām ir īpaši dziedniecisks spēks.

Bērza slotiņa – vispārējai veselības atgūšanai, ozola slotiņa – garastāvokļa uzlabošanai, kadiķa slotiņa – enerģētiskā lauka attīrīšanai.

Kad svinētāji kārtīgi nopērušies, jālec tuvumā esošā dīķī, upē, ezerā vai vismaz vēsa ūdens baļļā.
<pirtiiesana>
<pelde>
Nakts pelde ir tikpat svarīga svētku sastāvdaļa kā uguns kuršana.
<pelde>
<ritarasa>
Kārtīgam līgotājam visa Jāņu nakts jāpavada nomodā.

Jāņu nakts beidzas ar mazgāšanos rīta rasā.

Sens ticējums vēsta, ka Jāņu rītā jābrien pa rasu, jo tad apavos sabiršot nauda.

Savukārt sievietēm rasā jāmazgā seja, lai iegūtu skaistumu.

Enerģētiski visspēcīgākā rasa ir saullēkta momentā.
<ritarasa>
<uzdevumi>
Jāņa tēvu un Jāņa māti appušķot ar vainagiem un aplīgot
Ieturēt vakariņas ar alu un sieru
Uzsākt līgot un dziedāt
Saulei rietot, iedegt ugunskuru
Jāņu bērniem doties gājienos ar lāpām
Meklēt papardes ziedu
Iet pirtī
Peldēt
Meklēt jāņtārpiņus
Pusnaktī zīlēt par kāzām
Ritināt no kalna lejā uguns riteni
Lēkt pāri Jāņu ugunskuram
Mazgāties rīta rasā
<uzdevumi>